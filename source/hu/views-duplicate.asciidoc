[[views-duplicate]]

=== Nézet létrehozása lemásolással

[role="summary"]
Így hozhatunk létre egy új listázó oldalt a webhelyen egy már létező nézet lemásolásával.

(((Nézet,lemásolás)))
(((Views modul,egy nézet lemásolása)))
(((Modul,Views)))

==== Célkitűzés

Létrehozunk egy új, recepteket listázó oldalt úgy, hogy egyszerűen megkettőzzük a már létező _Árusok_ nézetet, majd átállítjuk a tartalmát, kinézetét és szűrőjét.

==== Szükséges előismeretek

* <<views-concept>>
* <<views-parts>>
* <<views-create>>

==== Webhely előfeltételei

* Az _Árus_ és _Recept_ tartalomtípusoknak már létezniük kell. Mindkettőnek kell lennie _Fő kép_ mezőjének, valamint utóbbinak egy _Összetevők_ mezőjének is. Azért, hogy ki tudjuk majd próbálni az elkészült listázót, nem árt, ha van pár receptünk már feltöltve. Mindehhez a következő részek hasznosak lehetnek:
** <<structure-content-type>>
** <<structure-fields>>
** <<structure-taxonomy-setup>>
** <<structure-form-editing>>
** <<content-create>>
* Talán szükségtelen mondani, hogy az _Árusok_ nevű nézetnek, amit másolni tervezünk, már léteznie kell. Ha még nincs, akkor a <<views-create>> rész kínál segítséget a létrehozásához.

==== Lépések

. Válasszuk ki a _Kezelés_ adminisztrátori menüben a _Felépítés_ > _Nézetek_ menüpontot (vagy a címsorban adjuk meg az _admin/structure/views_ útvonalat). Keressük meg a felsorolásban az _Árusok_ nevű nézetet, és a sorának jobb végén a lenyíló gombon válasszuk a _Megkettőzés_ lehetőséget. Megjegyzés: ha többnyelvű webhelyünk adminfelületét nem angolul használjuk, ne lepődjünk meg, ha itt találkozunk angol feliratokkal a <<language-concept>> témakörnél leírtak miatt.
+
--
// Views page (admin/structure/views), with operations dropdown for Vendor view open.
image:images/views-duplicate_duplicate.png["Létező nézet megkettőzése",width="100%"]
--

. Adjunk nevet az így megnyíló oldalon, írjuk be a _Nézet neve_ mezőbe, hogy „Receptek”. A _Megkettőzés_ gombra kattintva immár az újonnan létrejött nézet beállítási oldalára jutunk.

. Az előbb megadott nevén kívül a címét is módosítanunk kell, hiszen azt még örökölte elődjétől. Ehhez kattintsunk a képernyő három hasábja közül a bal oldalinak a tetején látható _Cím:_ felirat melletti _Árusok_ hivatkozásra, erre feljön egy _Oldal: Ennek a nézetnek a címe_ feliratú ablak. Írjuk be ide is, hogy „Receptek”, majd kattintsunk az _Alkalmaz_ gombra:
+
--
// View title configuration screen.
image:images/views-duplicate_title.png["Nézet címének módosítása",width="100%"]
--
+
Az ablak bezárultával megjelenik egy figyelmeztetés az oldal tetején: _Nem mentett változások vannak._

. A lista kimenetének szerkezetét táblázatosról rácsosra eggyel lejjebb, a _Formátum_ cím alatt a _Táblázat_ hivatkozásra kattintva tudjuk átállítani. Ismét egy ablak jelenik meg, most _Oldal: Milyen legyen a nézet stílusa_ felirattal. Jelöljük be a „Rács” lehetőséget, kattintsunk az _Alkalmazás_ gombra, de ekkor még marad egy ablak, ahol a rácsos szerkezet beállításait tudjuk finomítani. Ha megfelelnek az alapértelmezett értékek, akkor kattintsunk ismét az _Alkalmaz_ gombra.

. Mi most csak a receptek címét és fotóját szeretnénk használni a listában, ezért a _Mezők_ cím alatt kattintsunk a _Tartalom: Törzs_ (esetleg _Content: Body_) elemre, majd a megjelenő ablak alján az _Eltávolítás_ hivatkozásra.

. Haladjunk tovább lefelé, és most a _Szűrési feltétel_ cím alatt módosítsuk, hogy *mit* listázzon a nézet. Az elődjétől megörökölt _Tartalom: Tartalomtípus (= Árus)_ beállításra kattintva a felnyíló _Szűrési feltétel: Tartalom: Tartalomtípus beállítása_ című ablakban engedélyezzük a _Recept_ jelölőnégyzetét, és tiltsuk le az _Árus_-ét. Bezáráshoz kattintsunk megint az _Alkalmaz_ gombra.

. Egy további feltétel szűrési lehetőségként való beállításához használjuk a _Hozzáadása_ opciót a lenyíló gombról. A megjelenő _Szűrési feltételek hozzáadása_ ablak keresőmezőjébe kezdjük el begépelni az „összetevők” szót. Ha megtaláltuk az így leszűkített listában az _Összetevők (field_osszetevok)_ elemet, akkor jelöljük be, és a _Szűrési feltételek hozzáadása és beállítása_ gombra kattintva lépjünk át a következő ablakra.

. Hasonlóan az előbbi rácsos szerkezethez, itt is szükséges még további részleteket beállítanunk a szűrőhöz használt szótárat illetően. Kattintsunk az _Alkalmazás és folytatás_ gombra. A következő ablak lehetővé teszi, hogy megjelenítsük (másképpen szólva felfedjük) a szűrési lehetőséget a felhasználók számára, hogy kedvük szerint használják listázáskor. Töltsük ki a mezőket az alábbiak szerint, majd végül kattintsunk ismét az _Alkalmaz_ gombra:
+
[width="100%",frame="topbot",options="header"]
|================================
| Mező neve | Magyarázat | Javasolt kitöltés
| A szűrő megjelenítése a látogatók számára, hogy módosíthassák azt | Magától értetődő. | Bejelölve
| Szükséges | Kötelezően elvárt-e, hogy a lista csak akkor jelenjen meg, ha ennek a szűrési feltételnek is van értéke. | Nincs bejelölve
| Felirat | Az ehhez a szűrési feltételhez kiírt szöveg | Recept ezekkel a hozzávalókkal…
|================================
+
--
// Ingredients field exposed filter configuration.
image:images/views-duplicate_expose.png["Felfedett szűrő"]
--

. Végeztünk a képernyő bal oldali hasábjával, most jön a középső. A nézet webcímének módosításához az _Oldalbeállítások_ alatti _Útvonal:_ felirat mellett kattintsunk a _/arusok_ hivatkozásra. Az így megnyíló _Oldal: A nézet menüútvonala vagy webcíme_ ablakban írjuk be a kívánt útvonalat: „receptek”, majd zárjuk be az _Alkalmaz_ gombra kattintva.
+
Fontos észben tartani (mindaddig, amíg talán egyszer a jövőben ki nem javítják), hogy a nézetek szerkesztésekor kivételesen *nem kell* kezdő per („/”) jelet tenni az útvonalak elé, miközben mindenhol máshol az adminfelületen igen.

. Változtassuk meg az új nézet navigációban való megjelenését is. Ehhez kattintsunk eggyel lejjebb a _Menü:_ felirat mellett az _Általános: Árusok_ hivatkozásra, a megnyíló ablakban írjuk át a menüpont nevét „Receptek” szóra, és zárjuk be.

. Végül próbáljunk ki egy funkciót a képernyő jobb oldali hasábjából is: a _Haladó_ keretet kinyitva az _Egyéb_ cím alatt az _Ajax használata_ (lásd az <<glossary-ajax,Ajax szócikket>> a Szójegyzékben) felirat melletti hivatkozásra kattintva engedélyezzük azt a megnyíló ablakban.

. Új nézetünk beállítási képernyőjére visszatérve kattintsunk a _Mentés_ gombra annak véglegesítéséhez.

. Lépjünk vissza webhelyünk címlapjára, és a navigációban a _Receptek_ menüpontot kiválasztva győződjünk meg róla, hogy valóban kilistázza-e a már felvitt receptjeinket.
+
--
// Completed recipes view output.
image:images/views-duplicate_final.png["Az elkészült Receptek nézet",width="100%"]
--

==== Az ismeretek elmélyítése

Elképzelhető, hogy ekkor még a navigációban nem pont abban a sorrendben jelenik meg a nézetre mutató menüpont, ahogy mi jónak látnánk. A kívánt pozícióba rendezéséről a <<menu-reorder>> részben esett szó.

==== Kapcsolódó témák

* <<planning-structure>>
* <<glossary-ajax, Ajax entry in the Glossary>>

==== Videó

// Video from Drupalize.Me.
video::https://www.youtube-nocookie.com/embed/weWFDgw84_M[title="Nézet létrehozása lemásolással"]

//==== Egyéb források

*Közreműködők*

Írta és szerkesztette: https://www.drupal.org/u/lolk[Laura Vass] (https://pronovix.com/[Pronovix]) és https://www.drupal.org/u/jojyja[Jojy Alphonso] (http://redcrackle.com[Red Crackle]). Fordította: https://www.drupal.org/u/balu-ertl[Balu Ertl] (https://www.drupal.org/brainsum/[Brainsum]).
