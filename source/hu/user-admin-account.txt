[[user-admin-account]]

=== Alapfogalom: az Egyes számú felhasználó

[role="summary"]
Ebben a fejezetben az Egyes számú felhasználó (más nevén fő adminisztratív fiók) áttekintésére kerítünk sort.

(((Felhasználó,gyökér)))
(((Felhasználó,Egyes számú)))
(((Felhasználó,adminisztrációs)))
(((Biztonság,egyes számú felhasználói fiók)))

==== Szükséges előismeretek

<<user-concept>>

==== Mi az Egyes számú felhasználói fiók?

Webhelyünk telepítése során automatikusan hoztuk létre az első felhasználói fiókot. A rendszer a felhasználókat egy számazonosítóval látja el, esetünkben az egyessel. Ennyire egyszerű az _„egyes felhasználó”_ elnevezésének eredete. Megnevezésének egyszerűsége azonban nem áll párhuzamban a fiók különlegességével, ugyanis az Egyes számú felhasználó a webhely összes jogosultságával rendelkezik, függetlenül attól, hogy milyen szerepkörökkel ruházzuk fel. A tartalmak megtekintésétől és módosításától kezdve a felhasználók szerkesztésén és a webhelybeállítások konfigurációján át a modulok telepítéséig vagy épp eltávolításáig, egészen a frissítési szkriptek futtatásáig, egyszóval bármit megtehet.

E legmagasabb jogosultsági szint miatt sokan _rendszerszintű jogosultsággal bíró adminisztrátorként_ is hivatkoznak rá, hasonlóan a Linuxból és más operációs rendszerekből ismert főadminisztrátorhoz. De éppen emiatt biztonsági megfontolásból ezt a fiókot nem, vagy csak nagyon ritka és indokolt esetekben használjuk. Helyette inkább saját felhasználói fiókokat hozunk létre a webhely adminisztrátorainak, melyeket egy külön szerepkörrel ruházunk fel ahelyett, hogy mindenki számára elérhetővé tennénk az Egyes számú felhasználó belépési adatait. Ennek több oka is van:

* Bizonyos műveletek és frissítések automatikusan feljegyzésre kerülnek a webhelyen. Ha minden műveletet ugyanazzal a felhasználóval hajtanánk végre, a felmerülő kérdések esetén a módosítások visszakövetése szinte lehetetlen lenne.

* A biztonságosabb használat érdekében az _adminisztrátori szerepkör_ jogosultságai is korlátozhatók. Ezzel megelőzhetők a véletlenül elkövetett, webhelyfunkciókat érintő műveletek.

* Az emberek webhellyel kapcsolatos kötelezettségei változhatnak az idők során. Az átlagos felhasználók esetében ez leginkább a jogosultságok időszakos megadásával és elvételével szemléltethető. Ha mindannyian az Egyes felhasználói fiókot használnánk, az ilyen fajta jogosultságkiterjesztésekre és -korlátozásokra nem lenne lehetőségünk.

* Bizonyos webhelyeken feltüntetjük a tartalmak és hozzászólások létrehozóit, azonban ha mindenki az Egyes számú felhasználóval hajtaná végre ezeket a műveleteket, nehezen tudnánk nyomon követni, kihez tartozik az érintett tartalom.

Az adminisztrációs felületről az Egyes számú felhasználói fiók törlése nem lehetséges. Kizárólag az adatbázis szerkesztésével lenne lehetséges, ám ez a művelet nem javasolt, ugyanis az Egyes számú felhasználó törlése komoly problémákat okozhat a későbbiekben.

//==== Kapcsolódó témák

==== Egyéb források

Közösségi dokumentáció a _Drupal.org_-on: https://www.drupal.org/node/22284[„Accounts and roles”] (angol nyelven)

*Közreműködők*

Írta és szerkesztette https://www.drupal.org/u/mark-lacroix[Mark LaCroix] és https://www.drupal.org/u/jhodgdon[Jennifer Hodgdon]. Fordította: https://www.drupal.org/u/docsi[Péter Dominika] (http://www.brainsum.com/[Brainsum]).
